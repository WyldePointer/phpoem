[
["آن‌کس که زمین و چرخِ اَفلاک نهاد","بس داغ که او بر دلِ غمناک نهاد","بسیار لبِ چو لعل و زُلفینِ چو مشک","در طَبلِ زمین و حُقّهِٔ خاک نهاد"],
["امروز که نوبت جوانی من است","می نوشم از آن‌که کامرانی من است","عیبم مکنید. گرچه تلخ است خوش است","تلخ است، از آن‌که زندگانی من است"],
["آورد به اِضطرارم اوّل به وجود","جز حیرتم از حیات چیزی نفزود","رفتیم به اِکراه و ندانیم چه بود","زین آمدن و بودن و رفتن مقصود"],
["اسرار اَزَل را نه تو دانی و نه من","وین حرفِ معمّا نه تو خوانی و نه من","هست از پس پرده گفت‌وگوی من و تو","چون پرده برافتد، نه تو مانی و نه من"],
["ای آن‌که نتیجهٔ چهار و هفتی","وز هفت و چهار دایم اندر تَفْتی","می خور که هزار باره بیشت گفتم","باز آمدنت نیست، چو رفتی رفتی"],
["هر سبزه که بر کنار جویی رُسته‌است","گویی ز لبِ فرشته‌خویی رسته‌است","پا بر سر هر سبزه به خواری ننهی","کان سبزه ز خاک لاله‌رویی رسته‌است"],
["این کوزه چو من عاشق زاری بوده‌است","در بندِ سرِ زلفِ نگاری بوده‌است","این دسته که بر گردن او می‌بینی","دستی است که بر گردن یاری بوده‌است"],
["یک‌چند به کودکی به استاد شدیم","یک‌چند ز استادی خود شاد شدیم","پایان سخن شنو که مارا چه رسید","چو آب برآمدیم و چون باد شدیم"],
["یک قطرهٔ آب بود و با دریا شد","یک ذرّهٔ خاک و با زمین یکتا شد","آمد شدن تو اندرین عالم چیست","آمد مگسی پدید و ناپیدا شد"],
["عالَم اگر ازبهرِ تو می‌آرایند","مَگْرای بدان که عاقلان نگرایند","بسیار چو تو روند و بسیار آیند","بربای نصیبِ خویش کِتْ بربایند"],
["پیری دیدم به خانهٔ خَمّاری","گفتم: نکنی ز رفتگان اِخباری","گفتا، می خور که همچو ما بسیاری","رفتند و کسی بازنیامد باری"],
["این کهنه رباط را که عالم نام است","آرامگَهِ اَبْلَقِ صبح و شام است","بزمی است که واماندهٔ صد جمشید است","گوری است که خوابگاهِ صد بهرام است"],
["آن قصر که بهرام درو جام گرفت","آهو بچه کرد و روبَهْ آرام گرفت","بهرام که گور می‌گرفتی همه عمر","دیدی که چگونه گور بهرام گرفت"],
["ما لُعْبَتِگانیم و فلک لُعبَت‌باز","از روی حقیقتی نه از روی مَجاز","یک‌چند درین بساط بازی کردیم","رفتیم به صندوقِ عدم یک‌یک باز"]
]

